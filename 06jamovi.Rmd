# Łagodne wprowadzenie z Jamovi {#intro2jamovi}

Jak wspomniano w rozdziale 1, statystkę można uprawiać (tj. liczyć statystyki w drugim tego słowa znaczeniu :-))
wykorzystując różne programy. My zdecydowaliśmy się promować **Jamovi**, program 
który naszym zdaniem jest najlepszym -- z punktu widzenia większości
studentów Nauk o Zdrowiu -- połączeniem ceny, możliwości, prostoty i łatwości nauki.


## Podstawy pracy z Jamovi 

Jamovi jest oprogramowaniem rozpowszechnianym na licencji typu *Open Source*,
a więc można go używać za darmo. Program jest dostępny ze strony
https://www.jamovi.org/download.html. Klikamy, ściągamy, uruchamiamy instalator.
Program jest dość duży, ale to nie jest aż tak wielki problem w czasach kiedy
pojemności dysków w domowym komputerze zaczynają się od 250 gigabajtów.
Po zainstalowaniu uruchamiamy program, którego ekrano startowy wygląda jak
na rysunku

![](./jamovi_main_screen.png)

Menu akcji umożliwia wykonanie podstawowych akcji: 

* wczytanie danych i zapisanie danych (pierwsza pozycja menu oznaczona jako
  trzy poziome kreski)

* podgląd (w sensie skontrolowania wartości zmiennych) i modyfikację 
  danych (pozycje **Zmienne** oraz **Dane**)

* wykonanie obliczeń (pozycja **Analizy**)

* modyfikowanie raportu (pozycja **Edit**)


Typowa sesja w **Jamovi**:

1. Wczytanie danych z pliku o praktycznie dowolnym formacie. Jeżeli przykładowo 
   dane są wynikiem wykonania badania ankietowego z wykorzystaniem Formularzy Google to    zalecamy posługiwanie się formatem CSV.

2. Transformacja danych. Przekodowanie wartości nominalnych na rangi. Przekodowanie
wartości liczbowych na nominalne. 
Odwrócenie pytań odwróconych. Obliczenie sum/srednich rang dla wielu zmiennych.

3. Wykonanie obliczeń: 

  1. Analiza struktury (**Eksploracja**), 
  2. Analiza zależności między zmienną liczbową a nominalną (*testy t*/**ANOVA**),
  3. Analiza zależności między zmiennymi liczbowymi: współczynnik korelacji
     liniowej/macierz korelacji (*Regresja*)
  4  Analiza zależnosci między zmienną liczbową a zmiennymi liczbowymi/nominalnymi:
     regresja liniowa i logistyczna (**Regresja**)
  4. Analiza zależności między zmiennymi nominalnymi: tablica wielodzielcza, test
    chi-kwadrat zgodności (*Częstości*)
    
   Wykonanie obliczeń jest banalnie proste i sprowadza się do wybrania myszką odpowiednich
   zmiennych oraz procedury która ma być wykonana. 
   Wynik obliczeń pojawia się natychmiast w **oknie wyników**. Jeżeli coś 
   nam nie wyszło można procedurę poprawić a poprzedni wynik usunąć z okna wynikowego.
   
4. Zapisania  danych (pozycja trzy poziome kreski). Po skończeniu pracy wynik można
   zapisać żeby np. wysłać wykładowcy lub nie zaczynać od zera jeżeli będziemy musieli
   pracę kontynuuować bo wykładowca chciał żebyśmy coś poprawili.
   
## Przykład: analiza ankiety satysfakcja--wiedza o paleniu--zamiar odejścia

Przykład nieco absurdalny, ale za to w zwartej postaci ilustrujący 
praktyczne sposoby transformacji danych oraz
wykorzystania wszystkich procedur omawianych w podręczniku.

### Wczytanie danych

W wyniku przeprowadzenia badania ankietowego zebrano za pomocą Formularza Google
dane dotyczące
satysfkacji/zamiaru odejścia oraz wiedzy nt. szkodliwości palenia tytoniu.
Wyniki wyeksportowano do arkusza kalkulacyjnego, którego początek
wygląda jakoś tak:

![](./GoogleFormsTestA.png)
Ankieta składa się z 10 następujących pytań:

`Ogólnie rzecz biorąc nie lubię swojej pracy`	(kolumna `B`),
`Ogólnie rzecz biorąc jestem zadowolony ze swojej pracy` (`C`),
`Ogólnie rzecz biorąc, lubię tu pracować`	(`D`),
`Jakie według Ciebie choroby układu oddechowego mogą być spowodowane
bezpośrednio przez palenie papierosów?` (`E`),
`Często poważnie rozważam odejście z obecnej pracy` (`F`),
`Zamierzam rzucić obecną pracę`	(`G`),
`Zacząłem szukać innej pracy` (`H`),
`Płeć`	(`I`),
`Wiek (w latach)`	 (`J`),
oraz `Staż pracy` (`K`).

Ponadto Formularz Googla dodał automatycznie sygnaturę czasową
jako zawartość pierwszej kolumny (`A`).

Zmieniamy wartości w pierwszym wierszu, który powinien zawierać nazwy zmiennych.
Nazwy zmiennych powinny być jednowyrazowe i w miarę krótkie żeby się później
można nimi wygodnie posługiwać. Jednocześnie nie powinny być za krótkie żeby
od razu było widać jakie dane zawiera zmienna.

Jak widać
pytania z kolumn `B`--`C` mierzą to samo (satysfakcję) 
więc zmieniamy im nazwę na bardziej zwartą `s1`, `s2` oraz `s3` (`s` od satysfakcja). 
Podobnie
ponieważ pytania z kolumn `F`--`H` też mierzą to samo (zmiar odejścia), to
też zmieniamy nazwy na coś krótszego: `zo1`, `zo2`, `zo3`. Kolumnę `E` nazywamy
`wiedza_nt_palenia` a kolumny `I`, `J` oraz `K` odpowiednio:
`plec`, `wiek` oraz `staz`.

Teraz arkusz wygląda jakoś tak:

![](./GoogleFormsTestHdr.png)

Arkusz eksportujemy wybierając format CSV. Bez problemu powinniśmy
go wczytać do Jamovi (trzy poziome kreski →`Otwórz`)

Reasumując:

* Pytania oznaczone jako `s1`/`s2`/`s3` mierzą
  **satysfakcję z pracy**; pytania `zo1`/`zo2`/`zo3` mierzą **zamiar odejścia
  z pracy**. Pytania `s1`--`s3` oraz `zo1`--`zo3` są pytaniami jednokrotnego wyboru.
  
* Pytanie oznaczone jako `wiedza_nt_palenia` mierzy wiedzę na temat palenia tytoniu.
  Jest to przykład wykorzystania pytania z wielokrotnym wyborem.

* Pytania `plec`, `wiek`, `staz` mierzą płeć (`kobieta`/`mężczyna`), wiek (lata ukończone)
  oraz staż pracy (lata przepracowane)
  
* Pierwsza kolumna nie jest potrzebna ale jest dodawana przez aplikację Formularze Google.

![](./Jamovi_data_import.png)

### Przekodowanie danych

Zwykle zawartość arkusza zawierającego wyniki ankiety wymaga przekodowania.
W naszym przykładzie należy wykonać:

* Zmienne s1--s3 oraz zo1--zo3 są mierzone w skali porządkowej. Wartości tych zmiennych
  chcemy zmienić (przekodować) na rangi wg schematu: `Zdecydowanie się nie zgadzam` = 1;
  `Nie zgadzam się` = 2; `Trudno powiedzieć` = 3 itd.
  Dodatkowo zauważmy że s1 jest pytaniem odwróconym. 
  W takich pytaniach należy przeliczyć rangi wg prostej formuły s1r = 6 - s1.
  
  * Miarą satysfakcji będzie suma rang s1r+s2+s3.
  * Miarą zamiaru odejścia będzie suma rang zo1+zo2+zo3
  
* Zmienna `plec` jest mierzona w skali nominalnej. Nie musimy jest przekodowywać

* Wartość zmiennej `wiedza_nt_palenia` należy przekodować na liczbę wg schematu:
  za wybranie poprawnej odpowiedzi plus jeden punkt; za wybranie błędnej odpowiedzi 
  minus jeden punkt.
  
  * Miarą wiedzy nt. palenia będzy suma punktów uzyskanych za odpowiedzi prawidłowe
    minus suma punktów uzyskanych za odpowiedzi nieprawidłowe.
  
Uwaga: Sposób mierzenia wiedzy nt. palenia jest niepotrzebnie pokręcony; zamiast
pytania z wielokrotnym wyborem spośród 8 możliwości/wariantów prościej jest zastosować
8 pytań Tak/Nie po czym pytania poprawne zsumować 
a pytania niepoprawne też dodać a wartość odjąć od sumy uzyskanej dla pytań poprawnych.
My o tym wiemy, że tak jest bez sensu ale pokazujemy jako przykład przekodowania
pytania z wielokrotnym wyborem.

* Wartości zmiennych `wiek` oraz `staz` są liczbami. Mogą być analizowane tak-jak-są
(regresja/korelacja) ale można też je przekodować na wartości nominalne
(mały-średni-duży staż) i zastosować metody z grupy zmienna-liczbowa/zmienna nominalna
(takie jak test ANOVA czy Kruskala-Wallisa)

Przekodowanie wykonujemy wybierając **Dane** w menu głównym. 

1. Klikamy w nazwę zmienną, którą zamierzamy przekodować. Niech to będzie `s1`. 
   Kolumna po kliknięciu zmieni kolor. 

2. Wybieramy ikonę `Przekształcenie`. Wypełniamy jak na rysunku poniżej:

Uwaga: Jamovi nie zmieni wartości zmiennej `s1` tylko utworzy nową zmienną
z przekodowanymi wartościami. Zmienna na podstawie której jest tworzona
nowa zmienna nazywa się źródłową (`s1` w naszym przykładzie jest źródłowa.)

![](./przeksztalcenie_0.png)

Wpisujemy sensowną nazwę (na przykład `s1p` od przekodowana). Jak będziemy
używać sensownych nazwa łatwiej będzie nam się pracowało. Dobrze jest
też podać w opisie co zawiera zmienna.

Klikamy w pole wyboru na dole (obok napisu `za pomocą przekształcenia`)
Powinniśmy zobaczyć coś takiego:

![](./przeksztalcenie_1.png)

Wybieramy `Utwórz nowe przekształcenie`. Wpisujemy sensowną nazwę
przekształcenia (na przykład `Likert2R5`) oraz formułę przekształcenia:

```
IF ($source=="Zdecydowanie się nie zgadzam", 1,
 IF ($source=="Nie zgadzam się", 2,
   IF ($source=="Trudno powiedzieć", 3,
      IF ($source=="Zgadzam się", 4, 5))))
```

Formuła może wydawać się przerażająca, ale jest koncepcyjnie bardzo prosta:

```
IF (warunek, jeżeli-prawda, jeżeli-fałsz)
```

`Warunek` to fragment `$source=="Zdecydowanie się nie zgadzam"`:

* `$source` oznacza bieżącą wartość zmiennej źródłowej

* `==` to **operator** równości; jest więcej operatorów, które można
  wybrać z menu

* `$source=="Zdecydowanie się nie zgadzam"` oznacza, że jeżeli 
  bieżącą wartością w kolumnie źródłowej jest `Zdecydowanie się nie zgadzam`
  to wykonaj `jeżeli-prawda`; w wypadku przeciwnym wykonaj `jeżeli-fałsz`.

`jeżeli-prawda` to zwykle wstawienie nowej wartości; 
`jeżeli-fałsz` to często następna formuła `IF` albo wstawienie innej
nowej wartości. Przykładowo jeżeli 
bieżącą wartością w kolumnie źródłowej jest `Zdecydowanie się nie zgadzam`
  to wstaw `1`, jeżeli nie jest to wstaw `0`:
  
```
  IF ($source=="Zdecydowanie się nie zgadzam", 1,0)
```

Ponieważ w naszym przykładzie mamy do przekodowania nie dwie a 5 wartości 
musimy użyć 4 warunków, które
są zagnieżdżone jeden w drugim. Można powyższe przepisać, można 
też skopiować z podręcznika i wkleić do Jamovi.

![](./przeksztalcenie_1p.png)

Naciskamy Enter i gotowe. Zostaje utworzona zmienna `s1p`
zawierająca zamiast napisów rangi.

Jeżeli uporaliśmy się z przekodowaniem `s1` 
ustawiamy kursor na `s2` w okno danych. Naciskamy ikonę `Przekształcenie`.
Upewniamy się że zmienną źródłową jest `s2`.
Zmieniamy nazwę nowej zmiennej na `s2p`. Klikamy
w pole wyboru przekształcenia. Poprzednio były tam tylko dwie pozycje
`Brak` oraz `Utwórz nowe przekształcenie` teraz jest trzecia pozycja
`Likert2R5` czyli przekształcenie które zdefiniowaliśmy dla zmiennej s1p.
Wybieramy `Likert2R5` bo zmienną `s2` chcemy przekodować dokładnie
w ten sam sposób jak `s1`. Po wybraniu przekształcenia w oknie danych
pojawia się nowa zmienna `s2p`

![](./przeksztalcenie_3.png)

W podobny łatwy sposób przekodowujemy `s3` oraz `zo1`, `zo2`, `zo3`

**Uwaga**: polecenie `IF` wpisujemy używając dużych liter. Słowo
`$source` wpisujemy tak jak jest to zademonstrowane (`$Source` jest błędem.)

Przekodowanie pytanie z możliwością wielokrotnego wyboru jest równie
proste tyle że pisania jest więcej. Zmienna `wiedza_na_temat_palenia` może zawierać
do ośmiu następujących napisów oddzielonych średnikami:
`Przewlekła obturacyjna choroba płuc`,
`Astma oskrzelowa`,
`Alergie wziewne`,
`Gruźlica` (B),
`Zapalenie płuc` (B),
`Przewlekłe zapalenie oskrzeli`,
`Infekcje dróg oddechowych`,
`Palenie nie powoduje chorób układu oddechowego` (B).

Odpowiedzi błędne oznaczono jako (B).

W arkuszu lub oknie danych Jamovi ta zmienna wygląda jakoś tak:

```
...,Przewlekła obturacyjna choroba płuc,...
...,Przewlekła obturacyjna choroba płuc;Astma oskrzelowa;Alergie wziewne;Gruźlica;Zapalenie płuc;Przewlekłe zapalenie oskrzeli,...
...,Astma oskrzelowa,
...,Astma oskrzelowa;Gruźlica;Przewlekłe zapalenie oskrzeli,...
...,Przewlekła obturacyjna choroba płuc;Astma oskrzelowa;Infekcje dróg oddechowych,...
```

Należy zsumować wystąpienia poprawne i wystąpienia błędne. W tym celu trzeba utworzyć tyle
nowych zmiennych ile jest wariantów odpowiedzi, czyli w naszym przykładzie osiem. Każda
nowa zmienna jest przekodowywana za pomocą prostej formuły wykorzystującą funkcję `CONTAINS` (zawiera).
Przykładowo pierwsza (nazwijmy ją `wiedz1p`) powinna być utworzona w oparciu o następujące przekształcenie

```
CONTAINS("Przewlekła obturacyjna choroba płuc", $source)
```
![](./przeksztalcenie_4.png)

![](./przeksztalcenie_contains.png)

Funkcja CONTAINS wstawi 1 jeżeli `$source` zawiera `Przewlekła obturacyjna choroba płuc`.
Oczywiście następna zmienna powinna zawierać `Astma oskrzelowa`:

```
CONTAINS("Astma oskrzelowa", $source)
```
I tak dalej aż do ostatniego wariantu odpowiedzi:

```
CONTAINS('Alergie wziewne', $source)
CONTAINS('Gruźlica', $source)
CONTAINS('Zapalenie płuc', $source)
CONTAINS('Przewlekłe zapalenie oskrzeli', $source)
CONTAINS('Infekcje dróg oddechowych', $source)
CONTAINS('Palenie nie powoduje chorób układu oddechowego', $source)
```

Każda zmienna `wiedza1`...`wiedza8` zawiera 1 jeżeli ankietowany wskazał dany wariant lub zero jeżeli
nie wskazał.

Ostatnia sprawa to przekodowanie liczb na wartości nominalne. Przykładowo chcemy podzielić
ankietowanych na grupy stażowe: mały (do pięciu lat), średni (5--15 lat), duży (16 i więcej) staż pracy.

Wartości liczbowe stażu pracy zawiera zmienna `staz`. Aby ją przekodować
należy użyć następującego przekształcenia:

```
IF ($source < 5, "M",
  IF ($source < 16, "S", "D"))
```

Poleceń `IF` musi być o jedno mniej niż mamy klas. W naszym przykładzie zatem dwa. Jeżeli
`staż` jest mniejszy od 5 wstawiony zostanie napis `M`, jeżeli `staż` jest mniejszy od 16
wstawiony zostanie napis `S` a w przeciwnym wypadku zostanie wstawiony napis `D`.

Gdyby ktoś się niepokoił że 3 spełnia jednocześnie `$source < 5` oraz `$source < 16`
to dodamy, że pierwszy się liczy. Przekształcenie kończy działanie po spełnieniu pierwszego warunku i nie
wykonuje dalszych porównań. Dlatego liczba 3 zostanie zamieniona na `M` a nie na `S`.

Podobnie przekodowujemy zmienną `wiek`.

### Wyliczenie nowych zmiennych

**Przekodowanie** to była w zasadzie zamiana sposobu mierzenia. **Wyliczenie** to utworzenie
nowej zmiennej, zwykle w oparciu o jakąś formułę matematyczną. Na przykład odwrócenie pytanie s1p
realizuje `s1pr = 6 - s1p`. Satysfakcja to suma rang z trzech pytań:
`satysfakcja =  s1pr + s2p + s3p`.

W celu wyliczanie nowych zmiennych należy wybrać Dane Oblicz. Pojawia sie okno
zmiennej wyliczonej zatytułowane `ZMIENNA WYLICZONA`

Pierwszy pasek zawiera nazwę zmienną (domyślnie nazwę kolumny w konwencji arkusza kalkulacyjnego, w przykładzie
jest to litera `H`) W polu definiowania zmiennej należy wpisać
stosowną formułę matematyczną. W przypadku odwracania pytania `s1p` będzie to:

```
6 - s1p
```

W przypadku liczenia łącznej satysfakcji (przy założeniu,
że wcześniej utworzyliśmy zmienną `s1pr`):

```
SUM(s1pr, s2p, s3p)
```

![](./zmienna_satysfakcja.png)

Jeżeli nie chcemy sumy ale np. średnią powinniśmy użyć

```
MEAN(s1pr, s2p, s3p)
```

Inne funkcje matematyczne są dostępne po klinięciu w pole wyboru znajdujące się po lewej
stronie pola definiowania zmiennej.

Powiedzieliśmy że miarą wiedzy nt. palenia będzy suma punktów uzyskanych za odpowiedzi prawidłowe minus
suma punktów uzyskanych za odpowiedzi nieprawidłowe. Odpowiedzi prawidłowe to
`w1p`, `w2p`, `w3p`, `w6` oraz `w7`. Odpowiedzi błędne to `w4p`, `w5p`, `w8p`. Zatem
w polu definiowania zmiennej wpisujemy:

```
SUM(w1p, w2p, w3p, w6, w7) - SUM(w4p, w5p, w8p)
```

### Analiza struktury

Wybieramy `Analizy`→`Eksploracja`→`Statystyki opisowe`.

W wyświetlonym oknie po lewej deklarujemy co ma być liczone. Wynik
pojawi się po prawej (por rysunek)

Ustawiamy kursor na zmiennej która nas interesuje i klikamy w strzałkę górną.
Jeżeli chcemy podzielić wartości zmiennej na grupy według jakiejś 
zmiennej nominalnej, to ustawiamy kursor na tej zmiennej nominalnej
(na przykład `plec`) i klikamy strzałkę dolną.

Można analizować wiele zmiennych na raz. Wystarczy w tym celu ustawić
kursor na zmiennej i kliknąć w odpowiednią strzałkę. Zawartość okna
wynikowego zostanie automagicznie uaktualniona.

![](./statystyki_opisowe_okno.png)
Poniżej okien wyboru zmiennych są zakładki określające
precyzyjnie co ma być obliczone oraz jakie wykresy mają
zostać wyrysowane. Przykładowo domyślny wydruk nie zawiera
rozstępu kwartylowego. Żeby go dodać do wyniku należy
w zakładce `Statystyki` zaznaczyć przycisk `IQR`.


![](./statystyki_opisowe_wynik.png)

### Analiza zależności: zmienne nominalne

Wybieramy `Analizy`→`Częstości`→`Próby niezależne`.

Podobnie jak w przypadku analizy struktury jest wyświetlana
lista zmiennych oraz okna i strzałki pozwalające
wygodnie wybrać to co ma być analizowane. Jest to tak proste
że wystarczy przyjrzeć się przykładowemu rysunkowi żeby
wiedzieć jak postępować. Przykładową analizę zależności
pomiędzy zmiennymi nominalnymi `zamiarOklasa` oraz `staz.klasa` przedstawia rysunek.

![](./tabele_krzyzowe.png)


### Analiza zależności: zmienna liczbowa/zmienna nominalna

Wybieramy `Analizy`→`Testy t`→`Test t dla prób niezależnych` i/lub
`Analizy`→`ANOVA`→`Jednoczynnikowa ANOVA`.

Zostanie wyświetlony znajomy interfejs. Wybieramy
co trzeba. Wynik automagicznie pojawia się w lewym oknie.


![](./testy.png)

### Analiza zależności: zmienna liczbowa/zmienna liczbowa lub nominalna
 
Wybieramy `Analizy`→`Regresja`→`Regresja liniowa`

Interfejs podobny do poprzednio opisywanych. Wybieramy
zmienną zależną (musi oczywiście być liczbowa) klikając w górną strzłkę. 
Zmienne niezależne mierzone w skali liczbowej
klikając w środkową strzałkę. Zmienne niezależne mierzone
w skali nominalnej klikając w dolną strzałkę.
Wynik automagicznie pojawia się w lewym oknie.

![](./regresja_liniowa.png)

### Regresja logistyczna

Wybieramy  `Analizy`→`Regresja`→`Regresja logistyczna`→`Dwie wartości`

Interfejs podobny do analizy regresji. Wybieramy
zmienną zależną klikając w górną strzłkę. Zmienna ta
**musi** być zmienną dwuwartościową.

Zmienne niezależne mierzone w skali liczbowej
wybieramy klikając w środkową strzałkę a zmienne niezależne mierzone
w skali nominalnej klikając w dolną strzałkę.

![](./regresja_logistyczna.png)
